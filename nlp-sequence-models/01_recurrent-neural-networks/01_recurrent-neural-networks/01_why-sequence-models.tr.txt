Derin Öğrenme serisinin bu beşinci kursuna hoş geldiniz. Bu derste derin öğrenmenin en heyecan verici alanlarından birini Dizi Modellerini öğreneceksiniz. Yinelemeli Sinir Ağları (Recurrent Neural Networks, RNN) gibi modeller, konuşma tanıma, doğal dil işleme gibi pekçok alanı dönüştürdü. Ve bu derste bu modelleri kendiniz inşa etmeyi öğreneceksiniz. Dizi modellerinin işe yarayabileceği birkaç örneğe bakarak başlayalım. Konuşma tanıma probleminde size girdi olarak bir ses parçası verilir ve sizden bunu Y metnine çevirmeniz istenir. Burada hem girdi hem de çıktı dizi türünde verilerdir, çünkü X bir ses kaydıdır ve zaman ekseninde ilerler, ve Y çıktısı ise bir sözcük dizisidir. Bu yüzden dizi modelleri, örneğin yakında göreceğimiz Yinelemeli Sinir Ağları ve varyasyonları konuşma tanıma için çok kullanışlıdır. Müzik üretimi dizi halindeki verilerle ilgili problemlere bir diğer örnektir. Bu durumda sadece Y çıktısı bir dizidir. Girdi ise boş küme olabileceği gibi üretilecek müziğin türünü temsil eden bir tam sayı veya istediğiniz müziğin ilk birkaç notası olabilir. Kısaca X hiçbir şey veya bir tam sayıyken Y çıktısı bir dizidir. Duygu sınıflandırmasında ise X girdisi bir dizidir. "Bu filmde sevilecek bir şey yok" şeklinde bir girdi cümlemiz varsa, sizce bu yorumu yapan kişi filme kaç puan verir? Dizi Modelleri aynı zamanda DNA dizilerinin analizinde de kullanılabilir. DNA dizisi alfabedeki dört harften oluşur: A, C, G ve T. Eğer size bir DNA dizisi verilirse bu dizinin hangi kısmının bir proteine karşılık geldiğini bulabilir misiniz? Otomatik Çeviri için yine size bir girdi cümlesi verilir: "voulez-vou chante avec moi?" ve sizden başka bir dilde çıktı istenir. Video Aktivite Tanıma için ise size tanımanız gereken aktiviteyi içeren video kareleri dizisi verilebilir. Varlık İsmi Tanıma probleminde ise size bir cümle verilip cümledeki kişileri belirlemeniz istenebilir. Bu problemlerin hepsi (X, Y) şeklinde etiketli bir eğitim seti olan Eğitmenli Öğrenme problemi olarak görülebilir. Fakat bu örneklerden de fark edeceğiniz gibi, birçok farklı çeşitte dizi problemi vardır. Bazılarında hem X girdisi hem de Y çıktısı dizidir, ve bu durumda, bazen X ve Y'nin uzunlukları farklı olabilir. Veya bu örnekte ve bu örnekte X ve Y dizileri aynı uzunluğa sahiptir. Ve bu örneklerden bazılarında sadece X girdisi veya sadece Y çıktısı bir dizidir. Bu kursta dizi modellerinin tüm bu farklı durumlarda uygulanabildiğini göreceksiniz. Umarım bu anlattıklarım size dizi modellerinin çözüm getirebileceği heyecan verici problemler hakkında bir fikir verebilmiştir. Öyleyse şimdi gösterim sistemimizi tanımlamaya başlayacağımız sonraki videoya geçelim.